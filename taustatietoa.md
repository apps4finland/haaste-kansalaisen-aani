Suomesta on parin viime vuoden aikana kehittynyt varsinainen demokratiakokeilujen ja osallistavien
yhteistyömenetelmien laboratorio. Maaliskuun 2012 alusta voimaantulleen
[kansalaisaloitelain](http://valtioneuvosto.fi/ajankohtaista/tiedotteet/tiedote/fi.jsp?oid=378407) mukaan vähintään
50 000 äänioikeutetulla Suomen kansalaisella on oikeus tehdä eduskunnalle aloite lain säätämiseksi. Kuntalaisaloitteen
tekeminen on ollut mahdollista jo pidempään, mutta äskettäin senkin tekeminen sähköisesti tuli mahdolliseksi
[kuntalaisaloite.fi](https://www.kuntalaisaloite.fi/fi)-palvelussa.
Kansalais- ja kuntalaisaloitepalveluita tukeva [otakantaa.fi](https://www.otakantaa.fi/fi-FI)-palvelu on avoimen
valmistelun moderoitu verkkoalusta joka on varustettu monipuolisilla yhteistyön mahdollistavilla työkaluilla.

Kunnat ja kaupungit ovat alkaneet avata kiihtyvällä tahdilla julkisia tietovarantojaan kehittäjien käyttöön (ks.
esim. [Vantaan budjettidata](http://www.hri.fi/fi/ajankohtaista/tyopaja-aukoi-vantaan-talousdataa/)-työpaja).
Pääkaupunkiseudulla parhaiten tunnettuja esimerkkejä edustavat [Helsinki Region Inforshare](http://www.hri.fi/fi/)
sekä Helsingin kaupungin päätöksentekojärjestelmän
[Open Ahjo](http://www.hri.fi/fi/ajankohtaista/open-ahjo-rajapinta-helsingin-asiakirjajarjestelmaan-avautui/)-rajapinta.
Suomi on myös liittynyt kansainväliseen [avoimen hallinnon kumppanuusohjelmaan](http://www.vm.fi/vm/fi/03_tiedotteet_ja_puheet/01_tiedotteet/20120614Suomil/name.jsp)
(Open Government Partnership) v. 2013, ja ohjelman toteuksesta vastaavan
[työryhmän toimintaa](https://www.otakantaa.fi/fi-FI/Hankkeet/Avoin_hallinto__Suomen_Open_Government_Partnership_OGP_toimintaohjelman_laatiminen)
voi seurata [otakantaa.fi](https://www.otakantaa.fi/fi-FI)-palvelussa.

Yleisen avoimuuden ja avoimen tiedon ympärille on syntynyt myös moninaisia kansalaisyhteiskuntalähtöisiä palveluita, kuten
[Avoin Ministeriö](https://www.avoinministerio.fi/) ja [Kansan muisti](http://www.kansanmuisti.fi/) sekä uusia
toimintamuotoja kuten [datajournalismi](http://datajournalismi.fi/).
